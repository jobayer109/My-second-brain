### জাদুর রাজ্য OOP - এর গল্প

 একদা রাজশাহী নামের একটি জাদুর রাজ্য ছিল। এই রাজ্যটি ৪টি শক্তিশালী পিলার / মূলনীতির ওপর ভিত্তি করে পরিচালিত হতো। যথাঃ ১. Abstraction, ২. Encapsulation, ৩. Inheritance, ৪. Polymorphism । আসুন দেখি কিভাবে এই চারটি মূলনীতি রাজশাহীতে কাজ করে।

পিলার - ১ : অ্যাবস্ট্রাকশন (Abstraction)
 
রাজশাহীর যিনি রাজা তার নাম Abstraction । রাজা অ্যাবস্ট্রাকশন, সবকিছু সহজভাবে দেখার এবং পরিচালনা করার ক্ষমতা রাখতেন। তিনি রাজ্যের সমস্ত জটিল বিষয়গুলি আড়াল করে রাখতেন এবং সাধারণ মানুষের কাছে সহজ ও প্রয়োজনীয় তথ্য তুলে ধরতেন। যেমন, রাজ্যের সাধারণ মানুষ কিভাবে ঝর্ণা থেকে পানি পাবে বা কোন কোন পথে কিভাবে তা সরবরাহ করা হবে এসব জানার প্রয়োজন নেই । তাদের পানি দরকার তারা পানি ঠিকমতো পেলেই হলো। 
আরেকটি উদারণ দেখা যাক। যেমনঃ সাধারণ মানুষের কাজ  হলো গাড়ি চালানো, স্টার্ট করা এবং থামানোর জন্য স্টিয়ারিং, এক্সিলারেটর এবং ব্রেক ব্যবহার করা। কিন্তু ইঞ্জিন কীভাবে কাজ করে, গিয়ারবক্স কীভাবে ট্রান্সমিশন করে, অথবা ব্রেক কীভাবে গাড়ি থামায় তা তাদের জানতে হয় না। রাজা অ্যাবস্ট্রাকশন এই জটিল প্রক্রিয়াগুলো লুকিয়ে রেখেছিলেন, যাতে সাধারণ মানুষ সহজেই গাড়ি চালাতে পারে।
রাজা অ্যাবস্ট্রাকশন বলতেন, "আমরা যে কাজ করি, তা সহজ এবং বুঝতে সুবিধাজনক হওয়া উচিত। অতিরিক্ত জটিলতা সাধারণ মানুষের জন্য নয়।" 

পিলার - ২ : এনক্যাপসুলেশন (Encapsulation)
 
রাজ্যের প্রধান বিজ্ঞানী ছিলেন ডক্টর এনক্যাপসুলেশন। তিনি বিভিন্ন যন্ত্রপাতি এবং যাদুকরি বস্তু তৈরি করতেন। তার প্রতিটি আবিষ্কার ছিল একটি ছোট্ট বক্সের মধ্যে যা বাইরে থেকে খুব সাধারণ দেখাতো, কিন্তু ভিতরে ছিল নানা প্রকার জটিল উপকরণ। এই বক্সগুলি সাধারণ মানুষ ব্যবহার করতে পারত বটে, কিন্তু ভিতরের জটিল যন্ত্রাংশ সম্পর্কে জানতে হতো না।
ডক্টর এনক্যাপসুলেশন সবসময় বলতেন, "যতক্ষণ আমরা আমাদের যন্ত্রপাতি ও যাদুকরি বস্তুর ভিতরের জটিলতা আড়ালে রাখতে পারি, ততক্ষণ আমরা সহজে এবং নিরাপদে কাজ করতে পারব।"

পিলার - ৩ : ইনহেরিটেন্স (Inheritance)
রাজশাহীর রাজপরিবারে একটি বিশেষ নিয়ম ছিল, যা ছিল উত্তরাধিকার সূত্রে ক্ষমতা অর্জন করা। রাজকুমার ইনহেরিটেন্স, রাজা অ্যাবস্ট্রাকশনের পুত্র, তার বাবার সব ক্ষমতা ও গুণাবলী উত্তরাধিকার সূত্রে পেয়েছিলেন। তিনি তার বাবার মতই সহজভাবে সবকিছু পরিচালনা করতে পারতেন, কিন্তু তার নিজের কিছু বিশেষ ক্ষমতাও ছিল, যেমন দ্রুতগামী ঘোড়ার মালিক হওয়া। 

রাজকুমার ইনহেরিটেন্স বলতেন, "আমরা আমাদের পূর্বপুরুষদের থেকে যা শিখি, তা আমাদের শক্তিশালী করে তোলে এবং আমরা নতুন কিছু যোগ করতে পারি যা আমাদের আরও উন্নত করে।"

পিলার - ৪: পলিমরফিজম (Polymorphism)
রাজশাহীতে একটি বিশেষ যাদুকরি বাগান ছিল যেখানে বিভিন্ন প্রকার ফুল ফুটতো। এই বাগানের মালিক ছিলেন মিস পলিমরফিজম। তার বাগানের ফুলগুলি ছিল অত্যন্ত চমকপ্রদ। এক বিশেষ বৈশিষ্ট্য ছিল এই ফুলগুলির - তারা বিভিন্ন রূপে রূপান্তরিত হতে পারত, কিন্তু প্রতিটি ফুলের মৌলিক বৈশিষ্ট্যগুলি অপরিবর্তিত থাকত। 
একটি গোলাপ কখনও কমলালেবু ফুলের রূপ নিতে পারত, আবার কখনও টিউলিপের মতো দেখাতে পারত। কিন্তু যে রূপই নিক না কেন, প্রতিটি রূপেই ফুলটি তার প্রকৃত সত্তাকে বজায় রাখত এবং তার সুবাস অপরিবর্তিত থাকত।

মিস পলিমরফিজম বলতেন, "একটি বস্তুর বিভিন্ন রূপ থাকা সত্ত্বেও তার মৌলিক বৈশিষ্ট্যগুলি একই থাকে। এভাবেই আমরা নতুন রূপে পুরাতনকে দেখতে পারি।"






