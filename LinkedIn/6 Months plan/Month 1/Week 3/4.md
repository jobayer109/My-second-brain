সম্প্রতি লক্ষ্য করেছি, লিংকডইনে কিছু মানুষ চাকরিপ্রার্থীদের Cover Letter, CV, Resume Templates দেওয়ার প্রচারণা চালাচ্ছে। মানুষ হুমড়ি খেয়ে তা লুফেও নিচ্ছে। পোস্টগুলোতে লেখা থাকে, "টেমপ্লেট পেতে আপনার ইমেইল শেয়ার করুন," যা চাকরিপ্রার্থীদের জন্য সহায়ক মনে হলেও, আসলেই কতটা ফলপ্রসূ বা নিরাপদ, সেটা নিয়ে আমি বেশ সন্দিহান।

একটি পারফেক্ট Cover Letter বা CV বা Resume কখনোই একটা সাধারণ কমন টেমপ্লেটের মাধ্যমে পারফেক্ট হতে পারে না, কারণ প্রতিটি চাকরি এবং কোম্পানির ডিমান্ড আলাদা। শুধুমাত্র একটি ফরমেট কপি-পেস্ট করে সাবমিট করলে সেটি প্রার্থীকে আলাদা করে তুলে ধরতে পারবে না। কাভার লেটার লেখার মূল লক্ষ্য হলো প্রার্থীর দক্ষতা, অভিজ্ঞতা, এবং প্রতিষ্ঠানটির প্রয়োজনীয়তার সাথে সঠিকভাবে মিলিয়ে একটি কাস্টম এলাইনমেন্ট তৈরি করা, যা এভাবে গণহারে শেয়ার করা টেমপ্লেট দিয়ে কখনোই সম্ভব নয়। 

তারপর আসি ইমেইল সংগ্রহের উদ্দেশ্য নিয়ে। আপনি যখন এই ধরনের পোস্টে কমেন্টে ইমেইল শেয়ার করছেন, তখন ভাবা উচিত, আপনার ইমেইল কোথায় ব্যবহৃত হতে পারে? ব্যক্তিগত তথ্য এবং প্রোফাইল সুরক্ষার দিকটি আজকাল বেশ গুরুত্বপূর্ণ। ইমেইল শেয়ারের মাধ্যমে প্রার্থীদের প্রাইভেসি ঝুঁকির মুখে পড়তে পারে, এবং এর মাধ্যমে ভবিষ্যতে অপ্রয়োজনীয় স্প্যাম, এমনকি সন্দেহজনক মার্কেটিং প্রচারণার শিকার হওয়ার সম্ভাবনাও থাকতে পারে।

সতর্কতার সাথেই এগিয়ে চলুন এবং প্রতিটি চাকরির আবেদনকে নিজের মতো করে করুন। ইমেইল শেয়ারের প্রস্তাবের আগে নিশ্চিত হোন যে, এটি আসলেই আপনার জন্য উপকারি কিনা, কারণ আপনার প্রোফাইল ও প্রাইভেসির নিরাপত্তা চাকরি পাওয়ার মতোই গুরুত্বপূর্ণ।